<p>
  Az érdeklődők (nem csak a nyertesek) különböző workshopokon vehetnek részt a kiállítás nyitónapjának délelőttjén, amelyekről az ősz folyamán fogunk több információt közölni. 
  </p>
  <p>
    Egyelőre ízelítőként olvashattok a tavalyi, 2024-es versenyhez kapcsolódó workshopokról.
  </p>
  
<h1 style="margin-bottom: 0;">STOP MOTION ANIMÁCIÓ WORKSHOP</h1>
<p>
  A program során megtanulhattuk a stop motion animáció alapjait a történetmeséléstől kezdve a technikai megoldásokon át egészen a szerkesztésig, megépítve saját sztorinkat, elkészítve Lego animációnkat és életre keltve kedvenc figuráinkat.
</p>
<p>
  foglalkozásvezető: Kara Dávid, VJ, grafikusművész, képzőművészet- és médiatanár 
</p>

<h1 style="margin-bottom: 0;">TÖRTÉNETEK A JÖVŐBŐL - KÉPREGÉNY MŰHELY</h1>
<p>
  Milyen lesz a világ 10, 20, 50 vagy 100 év múlva? Talán egyre nehezebb elképzelni, a foglalkozás mégis erre kínált kísérletet történetmeséléssel, rajzzal és kollázzsal, közös képregény készítésével, profi rajztudás helyett képzelőerővel, humorral s jövőbe látó szemüveggel, a résztvevőkre bízva az utópikus vagy disztópikus kimenetelt. 
</p>
<p>
  foglalkozásvezető: Poór Dorottya, képzőművész 
</p>
<h1 style="margin-bottom: 0;">SOUNDSCAPE AVAGY HANGTÁJ WORKSHOP</h1>
<p>
  A soundscape, avagy hangtáj környezetünk hangjainak együttese, szinte ugyanúgy, ahogyan egy festmény vizuális elemek összessége. A teljesen vagy részben felismerhető hangok a hallgatókban különféle emlékeket és fantáziaképeket képesek felkelteni. A figyelmes hallgatással az életünk sokkal érdekesebbé, teljesebbé válhat. A hangfelvétel feltalálása előtt minden hang egyedi volt, csak egyszer történt meg, a hangok, ahogy megszólaltak, már el is múltak, soha nem lehetett őket ugyanúgy hallani. Manapság, ha van egy eredeti hangunk, amit egy mikrofonnal felveszünk, és a számítógéppel digitalizáljuk, képesek vagyunk megőrizni a hangot, megsokszorozni, megváltoztatni, újabb alkotások alapanyagává tenni, majd újra és újra megszólaltatni. A résztvevők legkedvesebbnek, legérdekesebbnek vagy akár legkellemetlenebbnek tartott hangjaikat hozták magukkal a workshopra, amelyeket ott közösen zenékké, hangtájakká alakíthatták. 
</p>
<p>
  foglalkozásvezető: Szigetvári Andrea, a Liszt Ferenc Zeneművészeti Egyetem docense 
</p>